<div id="tabs-4">
<h3>चतुर्थोऽध्यायः  - ब्रह्मतत्वविचारः </h3>
प्रपञ्च्यतेऽधुना सोऽर्थः सङ्ग्रहेण पुरोदितः। 
भवद्भिः श्रूयतामेष महिमा पार्वतीशयोः ।। १ 
पुरा कैलासनिलये रम्ये मुनिनिषेविते। 
सुवर्णरजतोन्मृष्टप्राकारैः परिशोभिते।। २
देवगन्धर्वय:श्च सिद्धसाध्यैरधिष्ठिते। इन्द्रादिलोकपालैश्च सेविते परमाद्भुते।। ३
यज्वभिर्योगिवर्यैश्च कृतपुण्यैश्च सेविते। नानाचित्रविचित्रायैर्गोपुरैरप्यलंकृते॥ ४
सुवर्णरत्ननिचयैः कृप्तसोपानवर्त्मभिः। सुखारोहे सुविस्तारे तत्र श्रीमति मण्डपे।।५ मुक्ताप्रवालवैडूर्यमालाभिः परिशोभिते । पद्मरागप्रभाजालदीपैर्नित्यं विराजिते।। ६ विकीर्णपुष्पप्रकरैः शोभिते परमासने। देव्या सह सुखासीनः प्रसन्नो भगवान् प्रभुः ।।७ कथाश्च कथयन् दिव्याः पुण्याश्चित्रमनोरमाः। प्रश्नोत्तरविनोदेन गिरिजां समतोषयत्।।८ तस्मिन् कथान्तरे देवी देवमालोक्य सुस्मिता। अब्रवीत् परमप्रीता जगतामभयाय सा।।९ देवीकथामृतरसास्वादान्मुदिताऽस्मि त्वयोदितात्। भूयः सञ्चोदयति मां तद्रसातिशयादरः ।। १० संक्षिप्तवचसा व्यक्ताव्यक्तानेकार्थगौरवात्। कथाप्रबन्धादभ्यस्तादप्यतृप्ताऽस्मि मानद ।।११ भगवन् तव याथार्थ्यस्थितिं सुगहनामपि । निवेदय महाप्राज्ञ निगमैरप्यनिश्चिताम्।। १२ विचित्रयोगवृत्त्या त्वमनिश्चितनिजस्थितिः। न हि ज्ञेयोऽसि सुन्यक्तं विरुद्धानेकरूपभाक्॥१३ त्वदन्तर्भूयते विश्वं तदन्तर्भाव्यते भवान्। इत्यन्योन्यात्मकलनादपि मुह्यन्ति योगिनः ।। १४ चित्रमन्तर्गतं विश्वं बहिरुद्भाव्य तद्विशन्। तदसङ्गो हि विहरन्मायीव ग्रसते च तत्॥ १५

प्रत्यक्षादिप्रमाणानां त्वमद्धा नासि गोचरः। निगमज्ञा हि मुनयस्तेनेश त्वां कथं विदुः ।।१६ मूर्तिमानस्यमूर्तोऽपि त्वमुग्रोऽप्यसि शान्तिमान्। नि:स्पृहोऽपि स्वभक्तेष्टवरदानाय सस्पृहः ।। १७ कामशत्रुरपि स्वामिन् कामयुक्तोऽसि सर्वदा। बहुमाय्यपि निर्मायस्त्वमेकोऽनेकरूपभाक्॥१८ अभेददृक् पृथग्वेत्ता कचिदेवासि सर्वगः । सर्वकृत्त्वमकर्ताऽसि क्षेमकृत् संहरन्नपि ।।१९ रसिकोऽसि विरक्तोऽपि सङ्गीव त्वमसङ्ग्यपि। तप:फलानां दाताऽपि तपस्विभ्यस्तपस्व्यसि॥२० वरदोऽसि वरार्थिभ्यस्त्वं हि भिक्षामटन्नपि। एवं बहुविधानेकमायायोग समाश्रयम्।। २१ भवन्तं तत्त्वत: को वा विन्दते भगवन् भुवि। न कश्चित्तत्त्वतो वेत्ति स्थितिं ते पारमार्थिकाम्।। २२ तस्माद्भवन्तं पृच्छामि बूहि मे भगवन् प्रभो। श्रीस्कन्दःइत्यात्मकान्तया पृष्टस्तद्भावज्ञस्तदिष्टकृत्।। २३ स्वात्मतत्वं क्रमात्तस्या बोधयिष्यन्वचोऽब्रवीत्। ईश्वर:सम्यगुक्ता भवत्यैव तात्विकीया मम स्थिति: ।।२४ बाह्या हीना स्थितिर्या च सङ्ग्रहात् कथिता हि सा। अस्या एव प्रपश्चोत्पत्ति कथा भूयोऽपि वर्ण्यते।। २५

वक्ष्यामि शृणु मे धन्ये त्वत्प्रश्नोत्तरविस्तरम्। आदौ सत्सुखबोधात्मा मध्ये वाऽऽसमहं प्रिये।। २६ व्योमवद्व्याप्त एवाहं माययैकात्मतां गतः। अपृथग्वर्तिनी माया मान्ये सत्संश्रिता तदा ।। २७ जगज्जालमिदं चित्रमासीन्मायाकृतं तदा। अनभिव्यक्तमेवासीद्वटबीजामुरादिवत्।। २८ प्राणिकर्मानुरोधेन कालयोगादिना ततः। लीलयैवाहमद्राक्षं मायां मत्संश्रितां पृथक् ।। २९ तत: पृथकृता माया वीक्षामात्रेण लीलया। सृष्टयादौ चोदिताऽप्येषा न प्रावर्तत मां विना ।। ३० ममैषानुगृहीता सा मत्स्वभावातिनिर्मला। सविकल्पाकृतिरभूत् स्वयं मुग्धाऽपि मानिनी।। ३१ मदर्चनपरा हृष्टा मदाज्ञापरिपालिनी। जगत्सृष्टयादिकरणे न प्रावर्तत मां विना ।। ३२ ततस्सत्सुखबोधान्मे तांच मायां प्रपश्यतः । सहसा प्रादुरभवन् ज्ञानेच्छाकृतिशक्तयः ।। ३३ ज्ञानादिशक्तिभिस्ताभिश्वोदिता साऽनुरञ्जिता। नियोजिता मया मायागुणैस्सत्वादिभिर्युता।। ३४ मत्सत्तयैव तद्रूपा बहीभिश्शक्तिभिर्युता। साऽसृजद्विश्वमखिलं यथापूर्वं वरानने।। ३५ चराचरमिदं विश्वं सदेवासुरमानुषम्। स्वेच्छया साऽसृजन्माया मच्चिदंशानुरजिता ।। ३६

मायासृष्टमिदं विश्वं अधिष्ठायात्मशक्तिभिः । स्वतन्त्रो विहराम्येवमसङ्गोऽनेकरूपभाक्॥ ३७ मायेच्छाज्ञानकृतिभि: स्वातन्त्र्यात् क्रीडतो मम। अकृशात्मविभुत्वस्य वद त्वं किमसाम्प्रतम्।।३८ देवीनाथेच्छाज्ञानकृतयः शक्तय: काः पुनस्तव। याभिर्विश्वमिदं प्राप्य तदसङ्गः प्रवर्तसे।। ३९ किं चाप्ताखिलकामस्य तवेच्छा युज्यते कथम्। तथा विज्ञानवपुषो ज्ञानशक्तिश्च का तव ।। ४० निष्क्रियस्यात्मतृप्तस्य का क्रिया चोपपद्यते। स्वरूपमुपपत्तिं च वदासां क्रमशः प्रभो।। ४१ ईश्वरःसाधु पृष्टं त्वया देवि प्रश्नजालं सकौतुकम्। श्रूयतामभिधास्यामि सङ्ग्रहेण यथोचितम्॥४२ मत्तः पृथङ्नहीच्छाऽस्ति न पृथक् ज्ञानमस्ति मे। न हि क्रियाऽस्ति मे मान्ये लोकवत् करणान्विता ।। ४३ न हि साध्यं फलं चाभिरस्ति मे तत्वतः पृथक् । अपृथग्वृत्तयोऽप्येता अप्राप्यफलसम्पदः ।। ४४ विभिन्ना इव दृश्यन्ते मदन्येषान्तु मायया। इच्छाज्ञानक्रियाश्चैता मम नित्या हि शक्तयः ।। ४५ नह्यक्षजा: प्रवर्तन्ते नित्यत्वादेव मानिनि। एताश्शक्तीरधिष्ठाय सिद्धयोऽष्टाणिमादयः ।। ४६

स्वभावसिद्धा मेऽभूवन् मुनिवन्न हि योगजाः। तत्स्वभावा हि नित्या मे ज्ञानेच्छाकृतिशक्तयः ।। ४७ अणिमाद्यष्टसिद्धिश्च सर्वज्ञत्वादिशक्तयः। एताश्शक्तीरधिष्ठाय ममालोकनसत्कृताः ।। ४८ कर्तुं शक्ताऽप्यथाकर्तुमन्यथा कर्तुमर्हती। सा चाज्ञाशक्तिरतुला मयाऽऽदौ चोदिताऽसकृत्।। ४९ स्वस्वमायानुरोधेन त्रिलोकीमनुशास्ति हि। लीलाभूमिरियं माया ममासीत्तद्वरानने।।५० लीलारसवशादेको माययाऽनेकरूपभाक्। अप्रच्युतात्ममहिमा क्रीडाम्यन्तर्बहिः प्रिये ।। ५१ तदिच्छाज्ञानकृतय: मम नित्या हि शक्तयः। विभिन्ना इव दृश्यन्ते जगत्कार्यानुरोधतः ।। ५२ यथैवार्कत्विषो ह्यर्कादभिन्नाः सर्वभासकाः। तथैच्छाज्ञानकृतयो भासयन्त्यपृथस्थिताः ।।५३ तासां प्रवृत्तमधुना श्रद्धया शृणुशोभने। तत्रेच्छा नाम कल्याणि निष्कामे मय्यपि स्थिता।।५४ केवलं स्मर्यमाणैषा विश्वोत्पत्त्यादिकृद्भवेत्। इच्छाऽन्या लौकिकानान्तु सफला वाऽफला सती।। ५५ अनिश्चितार्था दृष्टादिसामग्रीवशगा हिसा। ज्ञानशक्तिर्द्विधा ज्ञेया सविकल्पाऽविकल्पना।।५६ सविकल्पा च संवित्तिर्नित्यानित्येति सा द्विधा। नित्या मयि स्थिता संवित्सदा सर्वार्थभासिनी॥५७
  </div>